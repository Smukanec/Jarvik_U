Úvod
Často se mě lidé ptají, jestli je Cesta vášně literatura faktu, nebo fikce. Rád odpovídám, že trochu od obojího.

Některé vylíčené události zachycují změny, které se odehrály v mém osobním životě. Jiné události jsou smyšlené a odrážejí se v nich mé vnitřní obavy, představy a touhy. Žádná postava není „skutečná“ v tom smyslu, že by přesně zobrazovala nějakou konkrétní živou či mrtvou osobnost. Stejně tak žádný dialog mezi postavami nezachycuje slovo od slova skutečný rozhovor, který mezi sebou vedli reální lidé. A rozhodně jsem tento příběh nesepsal proto, aby čtenářům sloužil jako doporučený „duchovní“ návod.

Z úcty k tradicím autentické duchovní moudrosti je třeba jasně uvést, že Cesta vášně se v žádném případě nepokouší portrétovat nějakého konkrétního žijícího učitele ani představovat určitou duchovní školu. Existují velcí mistři a velká učení, na něž mohu pouze odkazovat. Pokud se mi podaří obrátit pozornost čtenáře směrem k jejich velkolepému světlu, splní tato kniha můj záměr.

Kéž mi Pán odpustí to, čím jsem přispěl k záplavě duchovního konzumerismu, a kéž jsou mi odpuštěny kacířské názory a omyly, jichž jsem se v knize Cesta vášně vědomě nebo bezděčně dopustil.

David Deida

1 | Rudá země
„Nazdárek, kamaráde,“ zahlaholil Robert, když jsem na jeho zaklepání otevřel dveře.

Stál před mou chatou v kraťasech a tričku bez rukávů a zubil se od ucha k uchu.

„Ahoj,“ vítal jsem Roberta poprvé u sebe doma. „Pojď dál.“

Chatka měla jen jednu holou místnost bez nábytku. Robert vešel dovnitř, rozhlédl se a pak si sedl na dřevěnou podlahu.

„Nečekal jsem tě, Roberte.“

„No, říkal jsem si, že se stavím. Nevadí?“

„Vůbec ne. Jen jsem překvapený, že jsi přišel.“

Bylo to naše třetí setkání. Poprvé jsem se s Robertem sešel před několika lety, v době, kdy ho jeho duchovní učitel vyloučil z kruhu svých žáků a všichni se mu vyhýbali. Prý jim hrozil, že na ně vezme baseballovou pálku.

K druhému setkání došlo asi týden před tím, než se Robert objevil u mých dveří. Náhodou jsme se potkali na pláži. Chvíli jsme spolu seděli a povídali si o Bohu, kterému Robert říkal „Velkej“. Dívali jsme se na ženy, které procházely kolem nás, a Robert mi podrobně vykládal své poznatky o duchovní kapacitě ženských pohlavních orgánů, což mě dost šokovalo.

Když jsem zavtipkoval, že to vypadá, jako by byl posedlý ženami, zeptal se mě: „Pro tebe je nějaký téma důležitější než sex a smrt?“ Musel jsem připustit, že vlastně není. Robert kývl a zadíval se mi hluboko do očí. Celý svět na okamžik strnul – všechno znehybnělo, nastalo naprosté ticho, zastavil se mi i dech – a pak se Robert zvedl k odchodu. Z pláže jsem mu ještě ukázal chatku, kde jsem bydlel, ale ani ve snu by mě nenapadlo, že mě vážně přijde navštívit.

„Máš nějaký vychlazený?“ zeptal se Robert s pohledem k lednici.

Pochopil jsem, že myslí pivo, jenže jsem žádné neměl. Nepil jsem alkohol. Žil jsem velmi asketicky, každý den jsem v chatce prováděl svá duchovní cvičení, cvičil jsem tři až pět hodin, a byl jsem zapřisáhlý vegetarián.

„Žádné pivo tu nemám,“ vysvětlil jsem Robertovi.

Robert ještě pár minut mluvil o něčem nepodstatném a pak se zvedl a odešel. Litoval jsem, že jsem mu nemohl nabídnout pivo. Věděl jsem, že on mi toho může nabídnout hodně.

Robert byl muž právě tak ošklivý jako tvrdý. Slyšel jsem, že vyrostl prakticky na ulici, hrál hokej, boxoval a život se s ním nemazlil. Byl vyznamenaným válečným veteránem z Vietnamu. Na svá bitevní zranění málem zemřel, ale nakonec se z nich vykřesal. Ještě jako docela mladý muž tehdy zanevřel na celý svět a veškeré síly napřel do duchovního růstu. Strávil dvacet let u nohou svého duchovního učitele, než ho Mistr vyhodil. A shodou okolností se pak dostal do stejného pobřežního města, kde jsem žil i já.

Věděl jsem, že v sobě má nesmírné bohatství duchovního poznání – ovšem netušil jsem, že je neřízená střela, která se právě chystá vtrhnout do mého života a navždycky ho změnit.

Když se příště Robert objevil u dveří mé chatky, byl jsem připraven. V lednici čekala sada šesti plechovek.

Robert vešel a rovnou se usadil na podlaze. Překypoval energií.

„Máš nějaký vychlazený, kamaráde?“ ptal se hned.

Vyrazil jsem k lednici a usmíval se při tom pod vousy. Vyndal jsem dvě plechovky, jednu pro sebe, druhou pro něj. Podal jsem pivo Robertovi a sedl si k němu na zem. Robert otevřel uzávěr a zvedl plechovku do vzduchu.

„Na Velkýho!“ pronesl přípitek.

„Na Velkýho!“ přidal jsem se.

Oba jsme se napili. Ještě jsem se tomu zdráhal uvěřit. Pil jsem pivo! Na své duchovní cestě jsem se snažil vést zdravý způsob života a alkohol jsem pokládal za jed. Ale věřil jsem Robertovi. Jestli se mnou chce pít pivo, musí pro to být nějaký důvod. Byl jsem odhodlaný s ním držet krok a zjistit, o co jde.

Robert vyndal krabičku cigaret a zapálil si. Polkl jsem. Cigarety? Tak dlouho jsem žil čistě a správně! Přes patnáct let jsem nejedl maso, dokonce ani nepil čaj! Nechtělo se mi zahodit dlouhá léta zasvěcená čistému životu kvůli pár hodinám klábosení s člověkem, který vypadal jako kříženec vysloužilého zabijáka s automechanikem. Robert nebyl nijak urostlý, ale přesto budil respekt. Mezi koleny a nohavicemi kraťasů mu byla vidět stehna křížem krážem posetá jizvami po střepinách granátu. A v jeho pohledu bylo znát, že měl blízko k smrti – jako by ji znal z obou stran.

Jakmile si zapálil cigaretu, bylo mi jasné, že ví o mých obavách i o mém odporu. Krabičku cigaret položil tak, abych na ni dosáhl, a kývl hlavou na znamení, ať si vezmu taky. Nevzal jsem si.

Robert dlouze popotáhl a pak pomalu a s gustem vydechl. Moji čistou chatičku zaplnil cigaretový dým. Robert se znovu napil piva z plechovky.

„Hmmm,“ vzdychl labužnicky. „Milostpaní je všude kolem.“ Rukou udělal tak rozmáchlé gesto, jako by myslel nejen mou chatku a pláž, ale snad i celý svět. „Je parádní, co? A klidně by tě zabila. Snědla zaživa. Rajda. Parádní kurva. Víš, o čem mluvím?“

Jeho vulgární slovník mě šokoval, ale přikývl jsem a doufal, že mi řekne víc.

Oba jsme dál pili pivo a mlčeli. Já čekal. Robert tu a tam něco prohodil, zdánlivě nahodile: o knihách, o sportu, o způsobech, jak vydělat peníze. Připadalo mi, že mě zkouší. Že čeká, jestli se chytím. Že zjišťuje, jestli dokážu přijmout to, co mi má dát, nebo jestli se spokojím s nezávazným klábosením a obyčejným tlacháním.

Mezitím jsem začínal cítit účinky alkoholu. To už jsme každý vypili skoro tři plechovky piva. Dlouhá léta jsem byl naprostý abstinent, a tak mi teď stačilo málo, abych se začal motat. Ztrácel jsem nit našeho rozhovoru.

„Prodejchej to až sem, kamaráde,“ řekl Robert pevně a sáhl si do rozkroku, čímž mě poděsil. „Proč bysme před ní měli uhejbat, že jo? Proč jí to nedat? Chce tě. A stejně tě dostane, ať tak, nebo tak. Až budeš umírat, bude si na tobě pochutnávat. A až umřeš? Až budeš na druhý straně? Už tam na tebe čeká. Neutečeš před ní, kamaráde.“

Robert znovu popotáhl z cigarety. Nedokázal jsem ze sebe vypravit ani slovo. Všechno se se mnou točilo.

„Můžeš cvičit do aleluja, ale žádný takzvaný duchovní cvičení tě před ní nespasí,“ pokračoval Robert. „Z toho se nevykroutíš. Můžeš jenom milovat. Buď můžeš žít ve strachu, nebo s ní můžeš tancovat. A když ji miluješ a necouváš před ní, když ji vidíš takovou, jaká je, skrz naskrz, pak umře v dokonalým štěstí. Víš? V naprosté blaženosti. Ale když nedokážeš ani to, aby před tebou roztáhla nohy, když ani nepiješ pivo, když seš celej sešněrovanej a neumíš ji prodejchat až semhle, tak se ti akorát tak vysměje. Mluvíme o velký milostpaní. O hodně velký milostpaní. Na tvoje cvičení se ti vyprdne.“

Jak mluvil, motala se mi hlava a břicho jsem měl celé stažené. Mluvil hrubě, ale měl pravdu. Svou duchovní praxi jsem založil na potírání, popírání a potlačování svých přání a tužeb. Mohl jsem sedět sám v čisté místnosti a celé hodiny meditovat, ale nedokázal jsem se dát do tance s tou, kterou Robert nazýval „milostpaní“. Bál jsem se života. Bál jsem se smrti. Bál jsem se dokonce pít pivo a přijít o svou bezúhonnost.

Chtěl jsem bezpečnou spásu a žádný zmatek. Chtěl jsem klid a žádnou vášeň. Byl jsem ve své malé svatyni, ve svém meditativním klidu a samotě jako v pasti. To nebyla skutečná svoboda. Ani láska. Jak říkal Robert, neprorazil jsem do světa svou láskou a neotevřel jsem „ji“ pro dokonalé štěstí. Raději jsem se držel zpátky. Byl jsem posedlý sám sebou.

Možná to způsobilo vypité pivo, které mě uvolnilo, nebo už byl zkrátka čas, ale jak Robert mluvil, začala se ukazovat celá moje životní strategie. Do této chvíle jsem věřil, že když dokážu udržet tělo a mysl v rovnováze a čistotě, bude všechno, jak má být. Jenže mezitím jsem pořád umíral. „Milostpaní“ mě užírala zaživa. Celý svět byl jako obří chaotická žena, která mě děsila, a tak jsem před ní utíkal do svého světa vnitřní čistoty a duchovnosti.

„Co je to vlastně vagína?“ zeptal se znenadání Robert. „Je to místo zaslíbené rozkoše a radosti, nebo je to ošklivá slizká díra? Proč se do ní chceš tolik dostat? Líbí se ti, když je v posteli celá načinčaná, ale stojíš o ni, i když její majitelka dřepí na záchodě a kadí? Co? Tělo je to, co je. Většinou ho máš radši schovaný ve spodním prádle. A dveře od záchoda a od koupelny si zavíráš. Pohlavní orgány!“ Robert se zasmál. „Můžou bejt nádherný i nechutný. O nic moc nejde, tak ani tak. Láska s tím vším nemá co dělat. A věř mi, že velká milostpaní ti na tvoje genitálie stejně kašle. Jestli se chystáš milovat velkou milostpaní, budeš do toho muset dát mnohem víc než jen svýho ptáka. A to samý platí o lásce k ženě.“

Vzpomněl jsem si na Giu. Studovala vysokou školu a za pár měsíců, až jí skončí semestr, sem za mnou měla přijet.

Robert se usmál a zapálil si další cigaretu. Pak mi znovu nabídl krabičku. Tentokrát jsem si cigaretu vzal, zapálil si a nadechl se. Štiplavý kouř mě zaskočil, ale nutkání ke kašli jsem dokázal potlačit. Napil jsem se piva, popotáhl z cigarety a snažil jsem se v dané situaci uvolnit a cítit se příjemně.

Když nám došlo pivo, skočili jsme si do nejbližšího obchodu pro další. Pak jsme vyrazili na pláž. Usadili jsme se na písku, pili a povídali si.

Robert kývl hlavou směrem k nádherné blondýnce, která tu zřejmě trávila dovolenou a zrovna v bikinách procházela kolem nás. Viděl jsem sametovou opálenou kůži, útlý pas a plné boky. Viděl jsem ukázková prsa a bradavky, které prosvítaly látkou horního dílu plavek. Viděl jsem výstavní nohy, které vzbuzovaly mučivou touhu. Cítil jsem, že mě Robert upřeně sleduje.

„Víš, co je zač?“ zeptal se mě s úsměvem. „Roky hádek, děti s nudlema u nosu, hypotéka, splátky a smrad. Díváš se na to každej den, den co den, a jediný, co chceš, je utýct. Víš, co tím myslím?“

Věděl jsem, co tím myslí, ale mlčel jsem. Připadalo mi, že mluví moc nahlas.

V tu chvíli jsme na pláži uviděli další ženu. Bylo jí něco kolem pětatřiceti a na sobě měla džíny a tričko. Robert i já jsme ji znali, byla to naše kamarádka, milá a hodná, ale nijak zvlášť přitažlivá, alespoň podle mého vkusu. Určitě bych o ní neřekl, že je sexy. Došla až k nám a pozdravila nás.

„Zdrávas, matičko,“ zahalekal Robert. Jeho neobvyklý způsob vyjadřování jsem si vysvětloval tím, že strávil nějakou dobu v Indii, kde někdy ženy na důkaz lásky a úcty oslovují „matko“, protože v nich spatřují živé ztělesnění Velké Matky, bohyně vesmíru.

„Dneska vypadáš náramně, matičko,“ pokračoval Robert.

„No, jde to,“ řekla žena a pokrčila rameny.

„Moc ti to sluší. Celá záříš. Nechtěla by sis s náma dát pivo a podělit se o záři svýho srdce?“ zeptal se jí Robert.

„Jasně,“ souhlasila žena a hned vypadala o poznání šťastněji. A rozhodně přitažlivěji.

Uvědomil jsem si, že neomalený způsob, jakým se Robert choval, mi odhaloval hranice, které jsem dával lásce. Když mi nějaká žena připadala úchvatná, Robertův komentář mi otevřel oči. Když mě ničím nezaujala, Robert mi svými slovy odhalil její krásu. V obou případech jsem podléhal rozmarům své touhy a to, co Robert zrovna řekl, ať to bylo jakkoliv hrubé a neotesané, mi ukázalo, že existuje možnost otevřít se tak, jak jsem si do této chvíle nikdy netroufl – nabídnout bezvýhradnou lásku a nenechat se zadržet strachem.

„Už vás dva někdo šukal? Myslím opravdu mrdal?“ zeptal se nás Robert.

Než jsme se vzmohli na nějakou odpověď, už si odpovídal sám. Podíval se na nás, roztáhl rty, až mu byly vidět přední zuby, potřásl hlavou a pronesl: „Myslím, že ne.“

Pak se odmlčel a zahleděl na oceán. Čekal jsem, že bude pokračovat, ale byl zticha. Cítil jsem, že bych měl něco říct.

„Roberte, co znamená opravdu mrdat?“ přeptal jsem se.

Několik minut jen tak seděl a neodpovídal. Kouřil cigaretu, díval se na vodu a vypadalo to, že je duchem někde jinde. Nakonec se podíval na naši kamarádku a usmál se.

„Matička ví, co je to mrdání, viď že jo, děvenko? Hmmm?“

Žena se trochu plaše usmála a jako by váhavě přiznávala, že přesně ví, o čem Robert mluví. Robert pokračoval.

„Ty víš, jaký to je, když pozveš Velkýho tak daleko do sebe, že už nezbejvá nic jinýho, než to všechno odevzdat Pánu, že jo? Možná žes to ještě nikdy neudělala. Ale víš, jaký by to bylo. Dokážeš to cejtit. Víš, že to chceš. Chceš se promilovat až k Bohu, že jo? Víš, jak to myslím?“

Žena se teď zářivě usmívala a kývala. Robert pokračoval.

„Jasně, že víš. Víš, jaký to je, protože ty seš láska. Tvoje srdce je láska. Tvoje mysl je láska. Tvoje pička je láska.“ Jak Robert mluvil, díval se jí napřed směrem k srdci, pak k hlavě a pak mezi nohy. Měl při tom výraz naprosto nepředstírané úcty a bezostyšnosti zároveň. Nevěřil jsem svým očím. Jak se jí může dívat do rozkroku tak nezáludně, ctnostně a láskyplně? Žena se zatím opájela jeho chválou a roztávala jeho obdivem.

„To tadyhle náš chudáček,“ pokračoval Robert a kývl přitom směrem ke mně, „ten se šukat bojí. Má strach tancovat s milostpaní. Chce si zachovat odstup a všechno sledovat jako vědec. Bojí se vyjít z baráku, aby nepřišel o svoji bezúhonnost a svůj klid. Tolik se nadřel, než ho získal. A teď se bojí, aby ten svůj drahocennej klid neztratil. Děsí ho divoký ženský. Chtěl by mít všechno hezky upravený a slušný. Pipinku ano, ale chcanky ne. Prsa by chtěl, ale cecky nechce. To víš, je to spořádanej člověk, všechno jak se patří. Jen se podívej, jak mu svítí oči.“

Robert ženu objal kolem ramen a poposedl, aby na mě oba měli dobrý výhled.

„To světlo ho vedlo celej život. Ten kluk to možná zmákne. Ale nejdřív se musí naučit obejmout milostpaní.“

Vzduch kolem nás se změnil a zhoustl. Dostali jsme se do jakéhosi vytržení. Do našich těl vstoupila láska, prostupovala námi a naplňovala nás. Nás i prostor kolem nás zalila tlakovou vlnou absolutního štěstí. Robert dál mluvil a jeho drsná tvář zářila krásou. Oslovoval naši známou, jako by ona byla tou milostpaní. Mluvil k ní jako k bohyni.

„Ten náš kluk tady nebude vědět, co to je absolutní láska, nebude vědět, co je to skutečná svoboda, dokud tě nebude milovat a ty nebudeš milovat jeho, až na jeho místě bude zářit jen Velkej a nikdo jinej. Nemluvím o jeho ptáku ve tvý pičce, víš? Mluvím o srdci.“ Robert si pohladil srdce a tlak lásky ještě zesílil. Dál mluvil docela něžně.

„Cejtíš to, matičko? Dokážeš pičku prodejchat láskou? Dokážeš se otevřít Velkýmu? Cejtíš ho všude, mezi nohama, jak prostupuje celým tělem a dokořán ti rozevírá srdce?“

Robert se jí díval do očí, až se rozvzlykala a roztřásla. Rozevřela nohy a zase je sevřela, zhluboka se nadechla a vydechla „jo“. Potom začala oddechovat hlasitěji, její tělo ještě víc ožilo a ona se bez jakýchkoliv zábran začala smát, celá nabitá energií, sexem a láskou. „Jo!“ křičela v extázi a beze strachu. Jako by byla větší než sám život. Dotýkala se svého těla, otevírala se, smála a vyzařovala vášnivou sílu. Robert měl pravdu. Bál jsem se.

„A ty, kamaráde,“ obrátil se Robert na mě, „stejně umřeš. Dřív nebo pozdějc tě stejně sežere. Přestaň se vzpouzet. Už to všechno vzdej. Dej jí veškerou lásku. Myslím veškerou lásku. Proč ne? Proč si myslíš, že můžeš něco získat tím, když se budeš držet stranou? Miluješ tuhle ženu, tady a teď? Vnímáš ji? Copak to není bohyně? Není to samotná nespoutaná láska?“

Byla. Byla zářivá, otevřená, živá. Smála se a plakala. Dávala průchod svému ženství bez zábran i pýchy. Byla hrdá a přitom svobodná. Nohy rozevřené, jazyk vykukující mezi rty, pohled divoký, nekompromisní, sexy, nebojácný, vědoucí. Bylo v ní všechno, co jsem si kdy od ženy přál. I když jsem se pořád ještě bál, moje srdce jí vyšlo naproti. Celé tělo se mi naplnilo silou, silou touhy.

„To je vono,“ komentoval to Robert. „Necouvej. Nebuď posera. Miluj ji. Dej jí všechno. Všechno to prociť a buď ve svý lásce svobodnej. Buď otevřenej jako láska. Je jenom láska. Je jen Velkej, a ten je láska, nekonečný milování. Velkej je samo mrdání! Co jsem to řek’? Nepřehnal jsem to? Není nic jinýho než Velkej, i v tý naší zdánlivý dualitě.“

Jakkoliv to, co Robert říkal, bylo sprosté a urážlivé, byla to pravda. Seděli jsme na pláži, byli jsme normálně oblečení, ani jsme se navzájem nedotýkali, a přitom jsme se otevírali jako muž a žena, žili jsme lásku, otevírali jsme se láskou, dávali jsme lásku. Bylo to stejné, jako kdybychom se fyzicky milovali. A bylo jasné, že bychom v této hluboké lásce mohli prožívat každý okamžik našeho života, spontánně a naplno, jen kdybychom dokázali lásku dávat a přijímat a necouvali před ní a nezavírali se.

„Je jenom láska,“ pokračoval Robert. „Je jen Velkej, a ten všechno uvádí do pohybu láskou, milováním bez přestávky. Náš svět není světem andělskejch křídel a bílejch kostelních věží. Možná až umřete a dostanete se na druhej břeh, budete si poletovat jako zlatý světýlka. Ale v týhle zemi lidí se láska projevuje jinak. Tohle je místo horký krve a červenýho masa, tady Velkej miluje prostřednictvím těl touhy. Tohle je rudá země. A jediná cesta, která z toho vede ven, je procejtit se skrz – milovat to tak, jak to je.“